یادم هست بعد از شهریور ۲۰ و جریانات اسف‌انگیزی که در مملکت ما پیشامد کرد، اشغال مملکت، بدبختی‌ها و مهاجرت اهالی شهرهای خلیج فارس به سمت کشورهای جنوبی خلیج فارس و علناً فقر و بیچارگی و بیکارگی مردم تا سال ۱۳۳۲ که قیام ۲۸ مرداد شد و از آن وقت به بعد نفوذ اجانب، توده‌ای‌ها و سرخ‌ها، به طور علنی ستون پنجم و دیگران به اسامی ملی بساطشان برچیده شد، و کم‌کم مملکت شروع کرد به پیدا کردن راه خودش و ترقی، و ترقی حقیقی مملکت از روز انقلاب ششم بهمن شروع شد، که آثار فئودالیته و آثار قرون وسطایی، آثار استثمار فرد به وسیله فرد از بین رفت.
نصف جمعیت مملکت که زنان بودند وارد کارهای اجتماعی شدند و مملکت از فکر، از نیرو و از بازوان همه افراد مملکت شروع کرد به استفاده کردن. ما اینها را در بندرعباس به خوبی دیدیم. چه بسا که اهالی محل تعدادشان تکافوی کارهایی که در پیش است نمی‌کرد، و هزاران نفر از جاهای دیگر به بندرعباس روی آوردند و یک بندر بدبخت ماهی‌گیری و یا احیاناً کشتی‌های باری در مسافت‌های طولانی از ساحل می‌ایستادند و به وسیله کرجی‌های کوچک تخلیه می‌شدند. امروز بندرگاهی خواهیم داشت چه نظامی، چه کشوری، که شاید از لحاظ کشوری ظرفیت بندرگاه ۳۳ تا ۳۴ میلیون تن توسعه پیدا خواهدکرد، و همچنین برای تغییرات کشتی احیاناً شروع به ساختن کشتی در بندرعباس خواهدشد. چیزهایی که به ظاهر می‌دیدید ساختمان‌ها و بنا است و آثار ترقی ظاهری چیزی که باطنی است و دیده نمی‌شود ولی بعضی از ممالک هیچ وقت به دست نخواهندآورد و ایران خوشبختانه به دست آورده‌است، عمق کار است. شما می‌شنوید مانور نیروهای دریایی ولی معنی‌اش این است که در هر ناو کوچک، چه برسد به ناوهای بزرگ، هلی‌کوپتر و نیروبرها و یکان‌هایی که در مانور نیروی دریایی شرکت کردند در هر کدام از اینها ببینید چند نفر از فرزندان این مملکت تحصیل کرده مسلط به کار خودشان وارد به کار خودشان و با روحیه‌ای که لابد می‌توانستید ببینید چه از وجنات صورتشان و چه از نتیجه کارشان پرچم ایران با سربلندی در بندرعباس در اهتزاز است. بندرعباس آینده خیلی بزرگتر و درخشان‌تر از آنچه دیدید دارد و نیروی برق زیادی آنجا تولید خواهدشد.
ذوب‌آهن در مرحله اول سه‌میلیون تن فولاد تولید خواهدکرد. چند کیلومتر دورتر معادن آهن، مس و بعد می‌رسیم به کرمان، تمام این منطقه در آینده نزدیک، یک منطقه صنعتی خواهدشد که قابل رقابت باشد.
با مناطق صنعتی کشور در این بین باید البته در آنجا مثل سایر نقاط مملکت مدارس حرفه‌ای فنی تأسیس بشود و افراد ماهر، چه مرد و چه زنی که ایرانِ آینده باید آتیه‌اش را تأمین بکنند، در اینجاها تربیت بشوند. با رضایت کامل از بندرعباس رفتیم به شیراز در منطقه شیراز دیدیم که مردم با چه قیافه‌های خوشی آمده‌بودند و اضافه بر اینکه اهالی خوش‌فکر و میهن‌پرست شیراز کاملاً قدردان پیشرفت‌های مملکت بودند.
امسال سال زراعی فوق‌العاده‌ای هم هست، امیدوارم آثار فراوانیِ محصول در سطح زندگی و در پایین نگاه داشتن هزینه زندگی در اینجا مؤثر باشد. با همه طبقات صحبت کردیم. با کارگرش و با افرادی که در سابق به آن می‌گفتند در مناطق ایل زندگی می‌کردند و همه صفوف مملکت خوشبختانه دیدیم که خوشبخت و راضی بودند. البته هنوز خیلی کار هست که بشود. باید خدمات بیشتری به مردم بدهیم و همچنین هر فردی در هر نقطه‌ای و در هر حرفه‌ای که هست باید بالاتر و ماهرتر بشود.
و این مطلبی است که مربوط به تمام مملکت می‌شود و برای عده به خصوصی نیست. در شیراز متأسفانه به علت سرماخوردگی نتوانستم همه برنامه‌هایم را انجام بدهم، و الا می‌رفتیم به بازدید از صنعتی که برای ایران خیلی جدید و پیشرفته است و این صنعت پیچیده، الکترونیک است که در شیراز شروع کردیم و انشاءالله یکی از مراکز خوب الکترونیک مملکت و این منطقه خواهدشد. بعد رفتیم برای یک قدری استراحت به جزیره کیش که شاید هنوز ده سال کار داشته‌باشد که یکی از مراکز خوب جهانگردی دنیا بشود. امروز رفتیم به بوشهر، هم به پایگاه نیروی دریایی رفتیم و هم از طریق هوا پیشرفت‌های بندری آنجا را دیدیم و لابد در حضور عده‌ای که جریان را می‌نوشتند، می‌دیدند که آنجا چقدر مفتخر و سرافراز از پیشرفت‌های شهر خودشان هستند. همینطور که آنجا گفتم، شهر بوشهر یکی از پیشرفته‌ترین شهرهای مملکت خواهدشد. به خاطر اینکه اولین ایستگاه رأکتورهای اتمیک تولیدکننده برق، آب‌شیرین در بوشهر ایجاد شده و به اتمام خواهدرسید. درآمد اهالی به قول خود معتمدین آنجا بالا است، امید در دل همه و پیشرفت به طور خیلی روشن و بارزی نمایان است.
نتیجه این کارهای اولیه ما در بوشهر شاید در سال ۴۱ – ۲۵۴۰ که تمام شدن نیروگاه‌های اتمیک است، به طور خیلی بارزی پیدا خواهدشد. تا آن موقع امیدواریم که کارهای خدماتی عمومی مثل بیمارستان‌های بزرگ منطقه‌ای و غیره هم خاتمه پیدا بکند. اضافه بر مدارس و حتی مقدمات شروع دانشگاهی در بوشهر، کاملاً پیش‌بینی می‌شود برای اینکه بوشهر شهر ۵۰۰هزار نفری خواهدشد و با این همه روحیه و استعداد مسلماً جا دارد که ما دانشگاهی هم داشته‌باشیم.
مردم آماده همه چیز هستند
مسافرت ما به جنوب چندین مطلب را روشن کرد، یکی ترقیات مملکت است، یکی در واقع قدرت و عظمت ایرانی که برای خودمان ضامن استقلال و سربلندی ما خواهدبود.
امروز در دنیا متأسفانه هر چند وقت به چند وقت می‌بینیم که آنقدر دنیایی پر آرامش و با ثباتی نیست. باید کاملاً مراقب همه چیز باشیم و شاید آماده برای همه چیز. در این راه من مطمئن هستم که تمام اهالی مملکت بگذریم از چند نفری که نمی‌دانند چه می‌گویند و خوب در این مسافرت‌ها می‌بینید که به عهده مردم ایران چی هست.
پارسال در آذربایجان دیدید شاید پارسال و پیرارسال در کرمانشاه دیدید و هر سال در مشهد می‌بینید.
اما مملکت ۳۵ میلیون نفر جمعیت دارد. ملاحظه کنید که در ممالک دیگر ترور، وحشت، آدم‌ربایی، دزدی، قتل و غارت به چه حدی رسیده و با یک قدری مقایسه باید به آینده خودمان کاملاً امیدوار باشیم.
بدون توقع که ترقی نمی‌شود. فقط باید گفت که توقع توأم با کار و فعالیت هم باشد و الا همینطور نشستن و به آسمان نگاه کردن و توقع داشتن در هیچ جا، هیچ کس و هیچ مملکتی را به جایی نرسانده‌است، ولی من امیدوارم توقع به حداکثر برسد، ولی برای رسیدن به توقع همه باید کوشش بکنند.
