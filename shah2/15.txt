زنان و مردان کارگر خوب و شریف صنایع نظامی مقیم پارچین، کارمندان، افسران و رؤسای این نقطه،
چهل سال پیش همراه پدر خودم برای بار اول از پارچین بازدید کردم.
لابد همه‌تان می‌دانید که چهل سال پیش پارچین چه بود. منطقه مالاریایی هفت – هشت ده تا خانه روستایی و یکی از مناطق بد آب و هوای این مملکت در آن موقع. ایران تکان خورده بود، به فکر استقلال خود بود و به فکر ایجاد صنایع نظامی. تنها ظرفیت کارخانه‌ای که آن روزها مشاهده کردیم از صد تن پایین‌تر بود.
امروز که دو مرتبه از مؤسسات شما بازدید کردیم، طرح‌هایی که تا به حال اجرا شده قابل توجه است و طرح‌هایی که بعداً اجرا خواهدشد باز هم قابل توجه بیشتر خواهدبود. درست است که برای این طرح‌ها از زحمات مهندسین ماهر و متخصص و خرج وجوه لازم استفاده شده‌است، ولی هیچ کدام از این کارها بدون وجود فردفرد شما در هر رشته‌ای که باشید و در هر مسئولیتی که باشید، ممکن نمی‌شد. این است که باید بدانید این کاری که به نظر شما طبیعی می‌آید و صبح شروع می‌کنید و تمام می‌کنید و برمی‌گردید به خانه‌هایتان برای استراحت، کار شما کار ملی است برای این که امکان دفاع از استقلال و تمامیت مملکت و سربلندی این مملکت اثر دارد و اضافه بر این، کار شما اگر منجر به آمادگی مملکت در دفاع از خود باشد بهترین راه تأمین و حفظ صلح است. صلح را متأسفانه در این دنیا فقط کسانی که می‌توانند ضامن دفاع خودشان باشند، می‌توانند حس کنند.
معمولاً بدبختی‌ها به افراد ضعیف‌تر و کسانی که یا خوش باورند یا آمادگی ندارند، برای آنها پیش می‌آید. به هر صورت زندگی در ذلت و خفت چه لذتی دارد و به عکس زندگی در مردانگی و استقلال و سرافرازی چه لذت دیگری.
البته هر روز به چشم خود می‌بینید که برای پیشرفت کار شما از لحاظ فنی چه کارهایی انجام می‌گیرد و از لحاظ زندگی شما هم چه کارهایی.
همین محلی که هستیم، همین خانه‌هایی که در آن زندگی می‌کنید، تا چند سال پیش نبود. این اول کار است و هنوز کارهای دیگری مانده‌است که با برنامه صحیح دنبال خواهدشد و اجرا خواهدشد و اضافه بر خانه‌های سازمانی که برای شما ساخته شده‌است و وسایل دیگر رفاهی چه فروشگاه‌ها، چه مهدکودک، چه مدارسی که برای تحصیل بچه‌هایتان ایجادمی‌شود، در صنایع نظامی طرح خانه‌های بازنشستگی کارگران هم شروع شده و شاید سر راهتان به کرات این ساختمان‌ها را دیده باشید و کارهایی که اینجا شروع شده دنبال خواهدشد.
یک قدری فکر بکنید درست در زمینه مطالبی که من در کتاب "به سوی تمدن بزرگ" ذکر کرده‌ام که فرد ایرانی از موقعی که به دنیا می‌آید تا موقعی که از دنیا می‌رود تمام مراحل زندگی را مطابق شأن مملکت، مطابق مقدورات مملکت به همه طریق پیش‌بینی شده و در واقع تضمین شده‌است. شما یک قسمتی از آن را در اینجا می‌بینید، این طرح‌ها که تمام شد مخصوصاً خانه‌های بازنشستگی که تمام شد، خواهیددید بچه‌ای که به دنیا می‌آید چه توجهی روی آن می‌شود، تا آن انتها در نظر گرفته شده‌است. این مقایسه همین نقطه ولو که محدود و کوچک است، این آن چیزی است که ما می‌خواهیم در سراسر مملکت به فضل خدا با توجهات الهی همه جا در هر شئونی انجام بگیرد. حالا اگر در این نوع مؤسسات مملکتی مخصوصاً نظامی اگر با سرعت بیشتری پیشرفت می‌کند، روی اساسی دیسیپلین و انضباطی است که باید در دستگاه‌های نظامی بر قرار باشد.
به هر صورت امیدوارم که شمایی که شاید اطلاع داشته‌باشید که چند روز پیش بازنشستگان اینجا مورد تجلیل قرار گرفتند. بازنشستگان از روزهای اول کار تعریف می‌کردند. وضع آنها چه بود وضع دیروز شما چه بود و وضع امروز شما چیست و مسلماً وضع فردای شما چه خواهدبود؟
این است که امیدوارم حقیقتاً کار خوبی که شما انجام می‌دهید پارچین امروز به فردا برسد پارچین فردا را می‌شود با هر جای دیگر مقایسه کرد چیزی کمتر از جای دیگر نخواهدداشت و باز شما مردمان خوب و زحمتکش را به خدای بزرگ می‌سپارم.
